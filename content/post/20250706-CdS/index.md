---
title: Note dal CdS di Luglio
description: 
slug: CdS-july-2025
date: 2025-07-06 00:00:00+0000
categories:
    - Local
tags:
    - CdS
    - Italiano
weight: 10       # You can add weight to some posts to override the default sorting (date descending)
---

Carissimi,

il 3 luglio 2025 si è tenuto il Consiglio di Sezione dell’INFN di Torino. Queste sono le mie note


# Comunicazioni del Direttore

* È stato approvato un finanziamento premiale aggiuntivo di 60M€ per il FOE. Di questi, circa 9M€ (con una possibile variazione di ±1M€) andranno all'INFN. La misura è sperimentale per tre anni (fino alla fine dell'attuale legislatura), ma si auspica che diventi strutturale.
* È stato adottato un nuovo disciplinare per le borse di studio.
* Entro fine luglio è atteso anche il nuovo disciplinare per le posizioni di pre-ruolo, aggiornato per includere le nuove figure professionali recentemente introdotte.
* L’uscita del bando per le borse di studio internazionali della CSN4 e del bando "Grant Giovani" del Gruppo V è vincolata all’approvazione di questo disciplinare.
* È stato finalmente emanato il decreto legge relativo al pre-ruolo, ma manca ancora il decreto ministeriale che definisce i livelli retributivi – ed è questo il nodo che sta ritardando l’approvazione del disciplinare.

  Le nuove figure previste dal decreto sono:

  * **Incarico di Ricerca**: richiede solo la laurea (conseguita da non più di sei anni), ha una durata massima di tre anni ed è previsto un tutor.
  * **Incarico Postdoc**: richiede un PhD o curriculum equivalente, dura al massimo tre anni, è compatibile con attività didattiche e non prevede un tutor, poiché si considera una figura autonoma.

  Queste si aggiungono al **Contratto di Ricerca** già in vigore (fino a cinque anni, focalizzato solo sulla ricerca, senza didattica).

  C'è stato un ampio dibattito sul tema del precariato (che, teoricamente, può durare fino a 11 anni dopo la laurea) e sull’assenza di un percorso strutturato per chi intende intraprendere la carriera nella ricerca.

---

# Co(nco)rsi e ricorsi

Come è noto, siamo nel pieno svolgimento del concorsone.
Il concorso per i teorici procede regolarmente: i risultati degli scritti sono attesi entro metà luglio, con gli orali previsti per settembre.

Situazione diversa per il concorso degli sperimentali:

* Uno dei commissari (Alberto Quaranta) ha inviato una lettera di scuse ufficiale per il proprio comportamento durante la prova.
* Il presidente della commissione ha fornito indicazioni errate sul numero di esercizi da svolgere.
* In generale, la tipologia della prova (basata su esercizi) è stata ritenuta poco adatta.

Si è valutata l’ipotesi di annullare la prova, ma si è deciso di attendere l’esito ufficiale, consapevoli che con ogni probabilità ci saranno ricorsi.

Si è discusso anche su come migliorare l’organizzazione futura, ad esempio tramite una maggiore segmentazione (concorsi separati per le diverse commissioni sperimentali, concorsi locali), ma al momento non c’è consenso su una soluzione condivisa.

---

# Stabilizzazioni

Il finanziamento premiale del FOE dovrebbe contribuire in modo sostanziale a ridurre di circa la metà il disavanzo di 20M€ legato alla stabilizzazione dei contratti a tempo determinato finanziati dal PNRR.  
Come già ribadito in passato, per l’INFN si tratta di stabilizzare la metà dei tecnologi e due terzi dei tecnici già formati, risorse fondamentali che sarebbe irragionevole disperdere.

---

# Dall’estero

C’è delusione per la recente nomina del nuovo Council del CERN, che non include membri italiani. Il ministero ha inviato una lettera molto franca al nuovo Director General. Per la prima volta, il Council non è stato approvato all’unanimità.

Questa settimana sarà decisiva per il possibile futuro del progetto ET in Germania: il governo tedesco potrebbe stanziare circa 1 miliardo di euro, ma solo a condizione che il progetto sia cantierabile entro cinque anni. Entro la fine della settimana si dovrebbe capire se esiste un progetto che risponda a questo requisito e quanto risulterebbe compatibile con quello italiano.



Non esitate a scrivermi se volete altri chiarimenti.
Vi ricordo che come sempre potete trovare tutti le slides e i documenti del CdS all'indirizzo

https://l.infn.it/cds-to

A presto!  
Domenico

